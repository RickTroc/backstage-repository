# Tipi di Documentazione Prevista

La documentazione è un componente cruciale per la corretta gestione del prodotto software nel suo intero ciclo di vita.

Nell'ambito contrattualistico di ciascuna realizzazione software sono già previsti i documenti di corredo che dovranno accompagnare le milestone di consegna, organizzati in documenti di prodotto e documenti di progetto. Questi ultimi sono specifici dell'ente che gestisce lo sviluppo e del particolare team che lo realizza, e non sono oggetto di queste linee guida.

La documentazione di prodotto invece beneficia di un primo livello di standardizzazione come descritto di seguito; fermo restando che l'obiettivo principale delle realizzazioni software è la consegna del deliverable funzionalmente eseguibile, la documentazione di prodotto non deve essere trascurata e dovrebbe rifarsi alle seguenti linee guida in quanto a temi e contenuti di massima.

Per chiarezza espositiva e per organizzazione della navigazione della documentazione non è previsto l'accorpamento trasversale dei documenti previsti; alcuni sono singoli per l'intero sistema, mentre altri sono specifici per ciascuna applicazione.

Non viene qui elaborato il tema della "Specifica d'Intervento", documento di progetto richiesto per gli interventi manutentivi contenente anche diversi capitoli dedicati alle modifiche da integrare nella documentazione di prodotto; ci si attende che questa integrazione vada comunque a lavorare su documenti esistenti secondo le direttive di massima indicate di seguito.
