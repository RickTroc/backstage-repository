# Linee Guida per l'Utilizzo degli Strumenti di Collaborazione

In questo capitolo si riassumono delle linee guida per l'uso degli strumenti, dai capitoli precedenti e dagli altri documenti della serie.

## Utilizzo di Messaggistica Istantanea per la Collaborazione

Ogni progetto deve avere un canale dedicato su Microsoft Teams, con sottocanali per le diverse aree funzionali o moduli del progetto, secondo necessità. Questo permette di mantenere le comunicazioni organizzate e facilmente navigabili, riducendo il rischio di informazioni perse o disperse.

Le chat private dovrebbero essere utilizzate solo per comunicazioni rapide o questioni che non riguardano l'intero team; se il team fa internamente uso di un diverso sistema di messaggistica istantanea, questo non deve costituire unico punto di scambio di informazioni importanti per il progetto. Per questioni tecniche o decisioni rilevanti, è preferibile utilizzare i canali pubblici nel Teams dell'Amministrazione in modo che tutte le informazioni siano tracciabili e accessibili agli altri membri coinvolti nel progetto.

Le riunioni devono essere pianificate con anticipo e inserite nel calendario dei partecipanti tramite invito. È importante stabilire un ordine del giorno chiaro e condividere il materiale rilevante prima dell'incontro.

## Gestione dei Documenti e della Conoscenza

Tutti i documenti rilevanti per il progetto devono essere archiviati nelle librerie di documenti dedicate al progetto ed individuate nel repository centralizzato o nel repository di codice. I nuovi documenti devono essere condivisi nei canali appropriati per garantire che siano accessibili a tutti i membri del team.

L'utilizzo di template standardizzati per la creazione di documenti assicura coerenza e facilita la comprensione. I template devono essere predefiniti, archiviati nell'apposito repository, e resi disponibili a tutti i membri del team, evitando la creazione di documenti non conformi.

## Workflow di Comunicazione e Notifiche

Configurare Teams per ricevere notifiche critiche relative ai progetti, come aggiornamenti del repository GitLab, stato delle pipeline CI/CD e richieste di revisione del codice. Queste notifiche devono essere filtrate per evitare sovraccarichi di informazioni e garantire che i membri del team ricevano solo le informazioni rilevanti.

In caso di problemi critici o emergenze, è importante utilizzare canali di comunicazione designati per garantire una risposta rapida. Questi canali devono essere monitorati attentamente e utilizzati esclusivamente per le comunicazioni urgenti.

Organizzare incontri di sincronizzazione regolari, come stand-up meeting, per discutere il progresso dei lavori, affrontare eventuali ostacoli e coordinare le attività tra i vari team.

## Sicurezza e Conformità

Assicurarsi che l'accesso ai canali e ai documenti sia limitato ai membri autorizzati del team. Microsoft Teams offre strumenti per gestire i permessi di accesso, e questi devono essere configurati in modo tale da rispettare le politiche di sicurezza dell'Amministrazione.

Tutte le comunicazioni e i documenti scambiati tramite Microsoft Teams sono protetti da crittografia end-to-end. Tuttavia, è importante sensibilizzare i membri del team sull'importanza di non condividere informazioni sensibili al di fuori dei canali autorizzati.

Gli strumenti di collaborazione forniscono funzionalità di audit e tracciabilità delle attività, che devono essere regolarmente monitorate per identificare e risolvere eventuali violazioni delle politiche di sicurezza. È buona pratica eseguire audit periodici per verificare che tutte le attività siano conformi alle linee guida stabilite.
